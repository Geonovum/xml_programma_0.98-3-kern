
<!DOCTYPE html
  PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html><head><meta http-equiv="content-type" content="text/html; charset=UTF-8"></meta><link rel="stylesheet" type="text/css" href="custom.css"></link><title>Wat wil de omgeving?</title></head><body><section class="geen"><p class="heading_1" id="d8e6866"><span class="nummer">Bijlage 2.</span>Wat wil de omgeving?</p><div class="nummering_1">
                        <p>Goed waterbeheer is een zaak dat alle inwoners, bedrijven en overheden in Rijnlands beheergebied aangaat. Bij het opstellen van het nieuwe waterbeheerplan heeft Rijnland dan ook eerst de omgeving betrokken om te horen wat zij belangrijk vinden. Naast de traditionele partijen, zoals provincies en gemeenten, zijn ook de inwoners benaderd. Hiervoor heeft Rijnland de Denk mee met Rijnland campagne gevoerd, die er in hoofdlijnen als volgt uitzag:</p>
                        <div class="item"><div class="nummer"><p>•</p></div><div class="inhoud"><p>Diverse gesprekken met bedrijven, belangengroeperingen, overheden en inwoners. Daarbij zijn meer dan 65 partijen actief benaderd.</p></div></div>
                        <div class="item"><div class="nummer"><p>•</p></div><div class="inhoud"><p>Inzet van een online platform dat door meer dan 2000 mensen is bezocht. De creatieve ideeën van de meedenkers kunt u inzien op de WBP5-site (www.rijnland.net/wbp5).</p></div></div>
                        <div class="item"><div class="nummer"><p>•</p></div><div class="inhoud"><p>Een tweetal representatieve enquêtes uitgevoerd door het bureau TNS-Nipo onder 1000 Rijnlandse inwoners.</p></div></div>
                        <div class="item"><div class="nummer"><p>•</p></div><div class="inhoud"><p>En niet te vergeten de druk bezochte conferentie in de bloemenveiling in Rijnsburg (Flora Holland). Het verslag van deze dag kunt u inzien op de WBP5-site (www.rijnland.net/wbp5).</p></div></div>
                     </div><p></p><p>De opbrengst heeft ons blij verrast. Onze partners hebben aangegeven graag met Rijnland aan de slag te willen om het gebied nog veiliger en schoner te maken en hebben daarvoor goede ideeën en suggesties aangeleverd. Daarbij wordt het door de omgeving gewaardeerd dat ze al in een zo vroeg stadium bij de totstandkoming van het WBP5 worden betrokken. Veel inwoners spreken dan ook hun vertrouwen uit in Rijnland en geven Rijnland daarvoor het rapportcijfer 7,3.</p><p class="tussenkop">Rijnland moet zijn taken ‘gewoon goed’ en kostenbewust uitvoeren</p><p>De omgeving wil dat het waterbeheer ‘gewoon goed’ wordt uitgevoerd. Gewoon goed betekent dat Rijnland zich beperkt tot de kerntaken ‘droge voeten en schoon water’ en deze taken uitvoert tegen zo laag mogelijke kosten. Ook het investeren in nieuwe technologieën en het op een duurzame manier werken wordt daarbij belangrijk gevonden. De taken die gericht zijn op een prettige leefomgeving (natuur en recreatie) worden minder belangrijk gevonden. Zo vinden de inwoners het bijvoorbeeld fijn dat ze kunnen zwemmen in de meren en plassen in het Rijnlandse beheergebied, maar het verder uitbreiden van de huidige zwemwaterlocaties is niet nodig.</p><p class="tussenkop">Voldoe aan de normen en investeer waar nodig om het gebied toekomstbestendig te maken</p><p>Het waterbeheer moet volgens de omgeving voldoen aan de gestelde normen. Als de vraag wordt voorgelegd of er bezuinigd kan worden op de waterschapstaken of dat er juist geïnvesteerd moet worden, geeft twee derde van de inwoners aan dat het huidige onderhoudsniveau gehandhaafd moet worden. Daarbij moet waar mogelijk het watersysteem geleidelijk voorbereid worden op de toekomst om de gevolgen van klimaatveranderingen en dergelijke op te kunnen vangen.</p><p class="tussenkop">Van onverschilligheid naar bewustwording … </p><p>Vergroten van het waterbewustzijn wordt door alle partijen aangedragen als het thema voor de komende jaren. Het waterbewustzijn is nu nog bij alle partijen laag. Het merendeel weet niet goed welke risico’s ze lopen bij bijvoorbeeld overstromingen. En nog belangrijker, het ontbreekt ze aan goede handelingsperspectieven. Dit geldt niet alleen voor waterveiligheidszaken, maar ook voor de meer praktische dingen die de omgeving zelf kan doen, zoals geen frituurvet of medicijnen door het toilet spoelen.</p><p class="tussenkop">… en de inwoners denken graag mee</p><p>Goed waterbeheer begint bij de achtertuin. Door de inwoners zijn hiervoor een aantal goede en creatieve ideeën aangedragen. <span class="cursief">‘Waterbergend vermogen is ook in een particuliere tuin een issue. Het dichtstraten van tuinen geeft in zekere zin op kleine schaal hetzelfde effect als het ontbossen van berghellingen’</span>, aldus één meedenker.</p><p>De inrichting van ruimte en landschap verdient eveneens aandacht. ‘De lager gelegen gebieden niet volbouwen, maar gebruiken als weilanden en mocht het nodig zijn, deze onder water zetten’, schrijft een ander. Ook duurzaamheid, zoals terugwinning van energie en grondstoffen uit afvalwater kan rekenen op grote steun.</p><p class="tussenkop">Heb aandacht voor recreatief medegebruik en ga door met de overname van het stedelijk water</p><p>Een aantal gemeenten zou graag zien dat Rijnland het beleid ten aanzien van de overname van het onderhoud van het stedelijk water doorzet. Daarnaast zien diverse gemeenten graag uitgewerkt hoe Rijnland invulling gaat geven aan het recreatief medegebruik. Stel waterstaatwerken zoals dijken open voor het publiek. Ontwikkel wandelpaden en laat de meerwaarde zien met behulp van bijvoorbeeld informatieborden.</p><p class="tussenkop">Een goede waterkwaliteit is essentieel voor mens, natuur, economie en recreatie</p><p>De natuur- en milieu organisaties benadrukken het belang van een goede waterkwaliteit en een waterhuishouding die op orde is. De inzet van de waterschappen zou gericht moeten zijn op biodiversiteit, recreatiedoelen en het koppelen van de waterschapsopgaven aan de klimaatdoelen zoals natuurlijke klimaatbuffers in zowel stedelijk als landelijk gebied. Dit zijn ruimtelijke oplossingen waar ecologie wordt ingezet om veiligheids-, recreatie-, natuur- en andere waterdoelen aan elkaar te koppelen.</p><p></p><p>Ook de agrarische sector geeft aan zich samen met de waterschappen te willen blijven inzetten om de waterkwaliteit te verbeteren. Niet via generiek milieubeleid, maar door gebiedsgericht maatwerk zoals geformuleerd in het Deltaplan Agrarisch Waterbeheer. Daarnaast worden het belang van voldoende zoetwater, en verziltingsbestrijding aangedragen. Ook wordt aangegeven dat de agrarische sector een belangrijke uitvoerende rol kan spelen bij het beheer en onderhoud van het water in het landelijke gebied (blauwe diensten).</p><p class="tussenkop">Ga verder met het verminderen van de regeldruk … </p><p>Vanuit de omgeving bestaat er een grote wens tot vermindering van de regeldruk en vereenvoudiging van de regels. En dan vooral het minder star toepassen daarvan, waardoor er meer ruimte komt voor maatwerk.</p><p class="tussenkop">… maar de regels die er zijn moeten gehandhaafd worden</p><p>Diverse partijen zouden wel graag meer aandacht zien voor controle en handhaving op de Keurregels. Dit om te voorkomen dat bijvoorbeeld watergangen dichtslibben en onderhoudsplichtigen bij de uitvoering van hun onderhoudsverplichtingen gehinderd worden door achterstallig onderhoud van anderen.</p><p class="tussenkop">Versterk de samenwerking met de omgeving</p><p>Alle partijen onderstrepen het belang van goede samenwerking. Graag gaat de omgeving in de toekomst dan ook nog intensiever met Rijnland aan de slag. Niet alleen bij de uitvoering van projecten maar ook bij evaluaties, het opstellen van beleid en het uitvoeren van onderzoek. Kom niet met dichtgetimmerde plannen langs, maar laat ruimte over voor ideeën en wissel belangen uit.</p><p>Aangegeven werd dat Rijnland eigenlijk een makelaarsfunctie heeft: het vanuit tegenstrijdige belangen een gezamenlijk doel vinden. Dit vraagt van alle partijen om voldoende onderhandelingsruimte, flexibiliteit en inlevingsvermogen in de ander (wederkerigheid).</p><p class="tussenkop">De ideale positie van Rijnland in de maatschappij ligt volgens de omgeving op het snijvlak tussen doen wat hoort (waterautoriteit) en luisteren naar wensen uit de omgeving (maatschappelijke dienstverlener)</p><div class="figuur geen" style="width: 100%"><img class="figuur" src="../media/image7.jpeg" width="100%" alt=""></img></div><p class="tussenkop">Betrek de inwoners bij werkzaamheden, maar daadwerkelijke participatie is (nog) een brug te ver</p><p>De inwoners van Rijnland willen graag dat Rijnland hen vroegtijdig betrekt bij (nieuwe) ontwikkelingen in het waterbeheer en dat er daarbij geluisterd wordt naar hun wensen, zodat Rijnland dit kan meenemen bij de uitvoering van zijn taken. Het daadwerkelijke participeren, waarbij er meer verantwoordelijkheden bij de inwoners wordt gelegd, is (nog) een brug te ver. De inwoners willen dat het waterbeheer wordt gedaan door een deskundige partij. Ze vinden van zichzelf dat ze niet voldoende kennis hebben om over de taken en uitvoering hiervan te kunnen oordelen.</p></section></body></html>